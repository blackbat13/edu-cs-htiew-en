# Bazy danych

Żyjemy w świecie, gdzie ilość generowanych danych rośnie z każdym dniem. Przykładowo, na stronach internetowych logujemy się na swoje konta, używając adresu e-mail i hasła. Sklepy internetowe przechowują nasze dane, takie jak adres zamieszkania, dane płatności oraz informacje o zamówieniach. Portale społecznościowe zapisują udostępniane przez nas zdjęcia, filmy, wiadomości i posty. Wszystkie te informacje muszą być przechowywane i zarządzane w określony sposób. Choć metody przechowywania danych mogą zależeć od ich przeznaczenia, to właśnie bazy danych są niezastąpione, gdy zależy nam na wygodnym i szybkim dostępie do informacji z możliwością wyszukiwania, filtrowania, modyfikacji i innych operacji.

Baza danych to zbiór tabel. Każda tabela składa się z kolumn, które określają rodzaje przechowywanych informacji, a także z wierszy, nazywanych **rekordami**.

## Silniki bazodanowe

Na rynku dostępne są różne silniki baz danych, a każdy z nich ma swoje unikalne cechy i właściwości. Niektóre z nich są dostępne za darmo i są zazwyczaj (chociaż nie zawsze) przeznaczone do zarządzania stosunkowo niewielkimi zbiorami danych. Z kolei inne są narzędziami komercyjnymi wyposażonymi w zaawansowane algorytmy optymalizacyjne, przeznaczone do obsługi dużych, złożonych zbiorów danych.

Poniżej znajduje się link do rankingu popularności silników bazodanowych.

[Ranking popularności silników bazodanowych](https://db-engines.com/en/ranking)
