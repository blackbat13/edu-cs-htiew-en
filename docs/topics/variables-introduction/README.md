# Wprowadzenie do zmiennych

Bez zmiennych ciężko wyobrazić sobie programowanie. Ich dobre zrozumienie jest kluczowe, jeżeli chcemy mówić o ciekawszych i bardziej złożonych algorytmach. Zrozumienie zmiennych potrafi jednak nieraz sprawiać duże problemy, które mogą ujawnić się dopiero po dłuższym czasie.

## Sugestie dla nauczycieli

1. Optymalnym wydaje się realizowanie tematu nie później niż w V klasie szkoły podstawowej, chociaż temat wydaje się także możliwy do zrealizowania nawet na wcześniejszych etapach.  
2. Do ćwiczenia na lekcji pierwszej należy przygotować odpowiednie materiały:
   * Zestaw pudełek reprezentujących trzy zmienne: A, B oraz C. Pudełka powinny być otwarte od góry, tak by można było do nich łatwo zajrzeć.
   * Zestaw zmiennych: wydrukowanych i pociętych kartek z obrazkami jabłka i gruszki.
   * Pudełko reprezentujące ksero – w nim trzymamy „kopie” zmiennych.
3. Do ćwiczenia na drugiej lekcji należy przygotować odpowiednie materiały:
   * Długie pudełko z przegródkami - co najmniej 9 przegródek
   * Plastikowe kubeczki - białe lub przeźroczyste, co najmniej tyle co przegródek w pudełku
   * Spinacze
   * Karteczki:
     * Niewielkie, do przypięcia do kubeczków, z wartościami od 0 do 9. Każda wartość powinna wystąpić co najmniej tyle razy, ile jest przegródek.
     * Średnich rozmiarów, z wartościami P1, P2, P3,..., P9, do ponumerowania przegródek w pudełku.
     * Kilkanaście wąskich karteczek o długości trzech przegródek, do oznaczania zmiennych w modelu.
     * Kilka wąskich karteczek o długości sześciu przegródek, do oznaczania położenia zmiennych w modelu.

## Wskazania do realizacji

* Lekcję 2 warto jest zrealizować tego samego dnia co lekcję 1.
* Lekcję 4 należy zrealizować innego dnia, niż lekcje 1, 2 i 3.
* Lekcję 4, ze względu na jej ewaluacyjny charakter, należy potraktować podobnie do sprawdzianu.

[:fontawesome-solid-file-pdf: Protokół realizacji projektu](../../assets/Protokół realizacji projektu - zmienne.pdf)
