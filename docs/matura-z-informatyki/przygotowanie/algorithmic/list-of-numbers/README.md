# Lista liczb

Zadane są następujące dane wejściowe:

- $n$ - liczba naturalna, $n>0$,
- $A[1..n]$ - tablica $n$ liczb **całkowitych** z przedziału $[-10^6, 10^6]$, indeksowana od jedynki.

Rozwiąż poniższe zadania. Rozwiązania zapisz w postaci pseudokodu. W swoim zapisie możesz korzystać jedynie z podstawowych operacji arytmetycznych (dodawanie, odejmowanie, mnożenie, dzielenie, reszta z dzielenia, dzielenie całkowite), instrukcji kontroli przepływu (instrukcja warunkowa, pętla warunkowa, pętla licząca), instrukcji dotyczących podstawowych operacji na zmiennych (utworzenie zmiennej, przypisanie wartości, odczytanie wartości), instrukcji dotyczących podstawowych operacji na tablicach (utworzenie tablicy o zadanym rozmiarze wypełnionej jedną wartością, odwołanie do elementu tablicy pod zadanym indeksem) oraz samodzielnie zdefiniowanych funkcji.

Zadbaj o optymalność swoich rozwiązań.

## Zadanie 1

Napisz funkcję, która dla danych wejściowych znajdzie największą liczbę, która występuje w tablicy $A$.

## Zadanie 2

Napisz funkcję, która dla danych wejściowych znajdzie najmniejszą liczbę naturalną, która **nie** występuje w tablicy $A$.

## Zadanie 3

Napisz funkcję, która dla danych wejściowych znajdzie sumę liczb całkowitych, które występują w tablicy $A$, a następnie obliczy i zwróci ich średnią arytmetyczną.

## Zadanie 4

Napisz funkcję, która dla danych wejściowych obliczy, ile liczb z tablicy jest liczbą pierwszą.

## Zadanie 5

Napisz funkcję, która posortuje tablicę $A$ rosnąco.

## Zadanie 6

Napisz funkcję, która posortuje tablicę $A$ w taki sposób, żeby najpierw występowały liczby parzyste posortowane rosnąco a następnie liczby nieparzyste posortowane malejąco.

## Zadanie 7

Napisz funkcję, która posortuje tablicę rosnąco po sumie cyfr, ignorując znak liczby.

## Zadanie 8

Napisz funkcję, która policzy ile liczb z tablicy jest silnią jakiejś liczby naturalnej.

## Zadanie 9

Napisz funkcję, która obliczy maksymalną sumę dowolnego spójnego podciągu elementów tablicy $A$.

## Zadanie 10

Napisz funkcję, która znajdzie element tablicy, który występuje najczęściej. Jeżeli jest kilka takich elementów, zwróć najmniejszy z nich.

## Zadanie 11

Napisz funkcję, która obliczy, ile wartości z przedziału $[-10^6, 10^6]$ nie występuje w tablicy $A$.

## Zadanie 12

Napisz funkcję, która obliczy, ile łącznie **cyfr** występuje w tablicy $A$.

## Zadanie 13

Napisz funkcję, która obliczy, która cyfra występuje w tablicy $A$ najrzadziej. Jeżeli jest kilka takich cyfr, zwróć największą z nich.
