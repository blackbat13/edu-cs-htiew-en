# Python 3

Python jest bardzo przyjemnym językiem programowania. Co przez to rozumiem? Jego podstawowa składnia i semantyka są łatwe do przyswojenia, a możliwości zapewnione poprzez łatwy dostęp do najróżniejszych bibliotek są ogromne. Jak każdego jednak języka, także Pythona trzeba się nauczyć.

Większość kursów programistycznych wygląda bardzo podobnie: poznajemy podstawy języka wykonując proste ćwiczenia, operujące przede wszystkim na liczbach, tekstach i wypisujące komunikaty do konsoli. W takich kursach często osiągnięciem jest napisanie własnej, uproszczonej wersji konsolowego kalkulatora, lub podobnego programu. Cała interakcja z naszym programem sprowadza się zwykle do wpisania danych w konsoli i obserwacji pojawiających się, tekstowych komunikatów. Jak to stwierdziła kiedyś moja uczennica: "_Gdy pokazuję mojej mamie działanie swoich programów, nie robi to na niej wrażenia. Ot, jakiś tekst pojawia się na ekranie._". I nic dziwnego! Jest to, krótko mówiąc, mało imponujące, szczególnie dla osób, które nie znają się na programowaniu. A przecież gdy uczymy się czegoś nowego to często chcemy się pochwalić zdobytymi umiejętnościami przed rodziną i znajomymi!

Jest to jeden z powodów, dla których proponuję inne podejście do nauki programowania. Naukę poprzez tworzenie gier i animacji. Jak już wspomniałem, **Python** jest językiem o dużych możliwościach, głównie za sprawą swoich bibliotek, ale także dzięki swojej konstrukcji. 

Czas zacząć! Pozwólcie że będę Waszym przewodnikiem podczas podróży po programowaniu i tworzeniu gier.

## Sugerowana kolejność

Kurs jest podzielony na kilka części, tak żeby każdy mógł znaleźć coś dla siebie. Poniżej postaram się krótko opisać każdą z nich i to, dla kogo jest ona przeznaczona.

### Wprowadzenie

Jeżeli jeszcze nie miałeś okazji, by nauczyć się programowania, lub nie znasz jęzka Python, to warto zacząć właśnie tutaj. Szybko nauczysz się podstaw języka i myślenia algorytmicznego poprzez tworzenie swoich własnych gier. Chociaż będziesz tworzyć gry bez grafiki, to i tak będzie przy tym dużo zabawy!

### Gry 2D - Pygame Zero

To tutaj zaczyna się Twoja przygoda jako twórcy gier. Nauczysz się tworzyć dwuwymiarowe gry i animacje, którymi będziesz mógł się pochwalić swoim bliskim i znajomym.

Zanim przejdziesz do tej sekcji, warto żebyś znał już podstawy programowania w języku Python i umiał posługiwać się środowiskiem deweloperskim takim jak Pycharm.

### Sztuczna inteligencja

Stworzenie przeciwnika w grze, który będzie stanowił wyzwanie, ale jednocześnie będzie dawał się pokonać nie jest wcale takie trywialne! Dlatego warto nauczyć się, jak wykorzystać sztuczną inteligencję do stworzenia odpowiedniego wyzwania.

### Gry sieciowe

Granie na jednym komputerze w pojedynkę lub z kilkoma innymi osobami jest świetną zabawą, ale nie zawsze możemy wszyscy zebrać się w jednym miejscu. W takim przypadku warto wiedzieć, jak stworzyć własną grę sieciową, która pozwoli zagrać graczom z różnych zakątków świata.
